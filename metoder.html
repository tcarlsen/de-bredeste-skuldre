<p><a href="http://www.b.dk/nationalt/beregner-test">Beregneren</a> tager udgangspunkt i det såkaldte generationsregnskab fra DREAM, som bl.a. foretager en køns- og aldersopdeling på personer af forskellige offentlige indtægter og udgifter. Indtægterne er
  bl.a. personskatter, arbejdsmarkedsbidrag, moms og afgifter, bil- og ejendomsskatter, selskabsskatter, kapitalskatter mv. Udgifterne går bl.a. til overførsler såsom dagpenge og kontanthjælp, sygedagpenge, (barsels)orlov, SU, pensioner mv., samt udgifter
  til undervisning, social velfærd, sundhed og pleje, infrastruktur, anlægsinvesteringer, institutioner mv. Offentlige indtægter minus udgifter svarer til den offentlige saldo (statsover-/underskud).</p>
<p>Beregneren forsøger at erstatte nogle af de personrelaterede af disse indtægter og udgifter med tal dannet ud fra brugerens input. En vigtig antagelse er, at det forudsættes at personen gennemlever hele sit liv med den nuværende indretning af skatte-,
  overførselssystem m.v. Der er således ikke taget eksplicit hensyn til f.eks. tilbagetrækningsreformen (forøget pensionsalder m.m), og der er ligeledes heller ikke taget hensyn til, at de nuværende ældre generationer har haft en større skattebyrde (pga.
  opbygning af velfærdssamfundet). Med hensyn til tilbagetrækningsreformen angiver beregneren dog den forventede pensionsalder givet personens nuværende alder - en forventet pensionsalder, som afspejler intentionerne i tilbagetrækningsreformen (bl.a.
  at der sigtes mod 14,5 år som pensionist i gennemsnit). Mht. forventet levealder skal det også nævnes, at der bruges de såkaldte generationelle restlevetider, som er længere end de såkaldte periodiske restlevetider (med generationelle restlevetider
  forventes en dreng og pige født i 2014 at leve i 90 hhv. 91 år).</p>
<p>I det hele taget er beregnerens resultater et forsimplet billede, som derfor også er behæftet med usikkerhed. Der bliver kun indtastet et mindre antal personlige karakteristika om den person, som anvender beregneren, mens resten af personens karakteristika
  forudsættes at være det samme som for en gennemsnitsperson med samme køn, alder og uddannelse. Desuden er selve beregningen også meget simplificeret sammenlignet med en egentlig modelbaseret analyse foretaget af f.eks. DREAM eller en anden registerbaseret
  livsforløbsmodel.
</p>
<p>Metoden er i korte træk følgende:</p>
<ul>
  <li>Frem til 18-årsalderen tages tal direkte fra DREAMs generationsregnskab - her vil alle derfor være ens (med mindre der har været udlandsophold).</li>
  <li>Fra 18-årsalderen antages det forsimplende, at personerne går i gang med den uddannelse, de ender med at færdiggøre - og som er indtastet af brugeren. Alt efter uddannelsestype tager dette et forskelligt antal år. Undervejs modtages der SU og arbejdes
    op til SU-fribeløbsgrænserne.</li>
  <li>Efter færdiggjort uddannelse påbegyndes erhvervsarbejde frem til pensionsalderen. Indtægtsprofilen over tid afspejler gennemsnitlige indkomstprofiler for personer med samme køn, alder og uddannelse, mens selve niveauet er bestemt af det tal, som brugeren
    taster ind. Der beregnes skat af denne indkomst ud fra et modul stillet til rådighed af DA efter de skatteregler der gælder i 2014, og der tillægges et skøn for moms og afgifter ud fra efter-skat indkomsten.</li>
  <li>Arbejdsmarkedstilknytningen opgøres ud fra køn, alder og uddannelse, og er baseret på Danmarks Statistiks arbejdsstyrkestatistik (RAS). Der beregnes det antal år, man ud fra denne statistik må forventes at være uden beskæftigelse/lønarbejde frem til
    pensionsalderen, og indtægter og udgifter justeres efter dette. Uden beskæftigelse skal her forstås som ledighed, sygdom, (barsels)orlov samt hvis man er under uddannelse. Det beregnede antal år er meget approksimativt og afspejler gennemsnittet for
    hele gruppen af personer med samme køn, alder og uddannelse. Personer uden beskæftigelse modtager overførselsindkomster - her er anvendt gennemsnitlige overførselsindkomster for kontanthjælp og (syge)dagpenge, SU og folkepension. &nbsp;&nbsp;</li>
  <li>Mht. pension bruges nogle stiliserede pensionsbidragssatser undervejs frem til pensionsalderen, hvorefter pensionen fordeles jævnt ud over den resterende levetid. Der opereres ikke med afkast af pension, så set fra det offentliges synspunkt er pensionsbeskrivelsen
    stort set kun et spørgsmål om, at en del af personskatterne udskydes til pensionsalderen (dog til en lidt lavere marginalskat). Der tages ikke stilling til arveafgift o.lign. Personer i pensionsalderen antages at modtage folkepension (evt. kun grundbeløbet).</li>
  <li>Hvis der er udlandsophold, reduceres statens indtægter og udgifter proportionalt med antallet af år, man har boet i udlandet.</li>
</ul>
<p>Mht. de enkelte inputfelter kan der knyttes nogle bemærkninger:</p>
<ul>
  <li>Den indtastede alder har følgende betydning. Dels betyder den noget for den forventede restlevetid, og dels har den betydning for ens arbejdsmarkedstilknytning (beskæftigelsesstatus). Hvis man eksempelvis er 40 år og har angivet, at man har været 0
    år arbejdsløs, sygemeldt eller på (barsels)orlov efter man fyldte 18 år, vil dette 0 blive lagt til grund for beregningen frem til 40-årsalderen. Endelig har den angivne alder også betydning for, hvordan udlandsophold fordeles på alderstrin.</li>
  <li>Uddannelsesniveauet (og kønnet) har betydning for arbejdsmarkedstilknytningen, som er større jo højere uddannelsen er. Endvidere har uddannelsen betydning for ens indkomstprofil på alderstrin. Disse indkomstprofiler fordelt på alderstrin vil i øvrigt
    i nogen grad afspejle omfanget af deltidsbeskæftigelse for den pågældende gruppe.</li>
  <li>Mht. udlandsophold opdeles der inputmæssigt i, om det er før eller efter 18 år. Denne skelnen har ret stor betydning for statskassen, idet man typisk er en ren udgift for staten før 18-årsalderen. Det antages implicit, at man forbliver i Danmark efter
    sin nuværende alder.</li>
  <li>Indkomsten angives for at kunne lægge et approksimativt niveau for det aldersfordelte forløb af denne. Der angives nuværende indkomst, undtagen hvis man er under uddannelse eller pensionist (hvor der angives forventet indkomst efter uddannelse hhv.
    den maksimalt opnåede indkomst). Den angivne indkomst skal afspejle eventuel deltid (og indeholde pension, bonus mv.). Indkomsten skal angives i dagens kroner, dvs. svarende til 2014-prisniveau.</li>
</ul>
